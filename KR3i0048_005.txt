# -*- mode: mandoku-view; -*-
#+TITLE: 異魚圖贊
#+DATE: 2015-08-24 23:18:58.767132
#+PROPERTY: ID KR3i0048
#+PROPERTY: BASEEDITION WYG    
#+PROPERTY: JUAN 跋
<pb:KR3i0048_WYG_005-1a>¶
　異魚圖贊䟦¶
予作異魚圖贊間出以示好事者或獻疑曰爾雅注蟲¶
魚定非磊落人子不見韓子之詩乎予曰韓子有為言¶
之也跡其焚膏繼晷之際口吟手披之餘遇蟲名魚字¶
將删之乎老子云美言不信而五千之言未嘗不美莊¶
子欲絶學而莊子何嘗不學蘇子謂人生識字憂患始¶
其欲人盡不識字乎如此之類古人善戯謔自掊擊之¶
一機也雖然不可以訓若孔子則豈其然教小子以學¶
<pb:KR3i0048_WYG_005-1b>¶
詩終于多識則蟲魚固在其中矣孔子豈非磊落人哉¶
近之不悦學者往往拾古人善謔之言以為不肖䕶躬¶
之符可笑且悼充類其説則伏獵弄麞之侍郎長鎗大¶
劒之將軍一一皆磊落人也夫¶
